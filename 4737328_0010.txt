Inter virtutes Judaeorum referendum est, quod patria ex-
pulsi et inter varias gentes ac nationes dispersi et linguis et
literis earum studuerunt. Neque vero in eorum quos adibant
librorum studio acquiescebant, sed ipsi scriptorum partes
susceperunt iisdemque literis multa haud contemnenda com-
posuerunt. Haud pauci nostratum qui inter Germaniae scrip-
tores nomen ac famam sibi pepererunt, natione Judaei sunt.
Sed jam iis temporibus, quibus terram sacram adJacentesque
regiones incolebant, Judaei peregrinas literas diligere ac
colere coeperunt. Quum enim eorum vicini operam studium-
que in Graecis literis ponerent, et ipsi harum dulcedine capti
sunt. Qui factum sit, ut Graecorum lingua et literae per
Aegyptum et Asiam divulgarentur et in 'tabernas pauperum
pariter atque in divitum aedes se insinuarent, adeo innotuit,
ut multis hac de re verbis non opus sit.

Quum Macedones in Asiam invasionem fecissent etAegyp-
tum occupassent, barbarae gentes ac nationes a victoribus
quasi compensatione servitutis injunctae Musarum opera magni-
fica acceperunt et linguam Graecam didicerunt. Maxime autem
Alexandriae Aegypti studia literarum Graecarum viguerunt.
Huc undique barbari animi novis doctrinis imbuendi gratia
confluxerunt, hic etiam Judaeorum magnus numerus Graecorum
lingua et literis initiatus est. Nec eas animo imbibisse satis
habuerunt, sed etiam suis ipsorum literis exprimere studuerunt,
quae legerant et concoxerant. Nec defuit ad hanc rem occasio.
Quum enim libri sacri in eorum manibus essent ea quae Moses
ceterique vates divini de deo, de daemonibus de rerum natura
totoque mundo, de mente humana, de bonis rebus in vita, de
malis dixerant, Graecis literis illustraverunt, qua in re ita
versati sunt, ut egregias maximis de rebus sententias a poetis
et philosophis Graecis prolatas doctrinis Judaicis admiscerent.

